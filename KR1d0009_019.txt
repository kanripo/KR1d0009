# -*- mode: mandoku-view -*-
#+TITLE: 周官總義
#+DATE: 2015-09-23 09:37:24
#+PROPERTY: JUAN 19
<pb:KR1d0009_WYG_019-1a>¶
欽定四庫全書¶
　周官總義巻十九　　　　　宋　易祓　撰¶
大僕掌正王之服位出入王之大命掌諸侯之復逆王¶
眡朝則前正位而退入亦如之¶
　此經正與司士一職互文見義司士正朝儀之位王¶
　南鄉則王之位也雖言王位而非正王位之職所正¶
　者羣臣之位其曰三公北靣東上孤東靣北上卿大¶
　夫西靣北上王族故士虎士在路門之右南靣東上¶
<pb:KR1d0009_WYG_019-1b>¶
　大僕大右大僕從者在路門之左南靣西上羣臣既¶
　正其位矣然後大僕自路門之左立於王前故曰大¶
　僕前所以正王位又言王入内朝皆退鄭氏引玉藻¶
　之言曰朝服以日視朝於内朝辨色始入君日出而¶
　視之退適路寝聴政謂諸侯也言諸侯則天子亦然¶
　謂王入路門聴政於路寝則羣臣各退向治事之處¶
　若據司士所言皆退疑若大僕亦隨羣臣而退今攷¶
　此經文意則大僕實未甞退所言王眡朝則前正位¶
<pb:KR1d0009_WYG_019-2a>¶
　而退乃是退立於路門之本位以俟朝畢及王入路¶
　門而聴政路寝則羣臣雖退而大僕復入正路寝之¶
　位司士不及此者以其所正者羣臣之位朝畢則退¶
　而已大僕掌正王位則無往不從故王入亦如之詳¶
　畧不同亦各以其職云¶
建路鼓于大寝之門外而掌其政以待達窮者與遽令¶
聞鼓聲則速逆御僕與御庶子祭祀賓客喪紀正王之¶
服位詔灋儀贊王牲事¶
<pb:KR1d0009_WYG_019-2b>¶
　王者祭祀之服六司服之六服是也賓客之服二司¶
　服所言饗射則鷩冕眡朝皮弁服是也䘮紀之服一¶
　司服所言凶事服弁服是也其位則隨事而立無非¶
　大僕之所正¶
王出入則自左馭而前驅¶
　不敢自右以周人尚右尊君也¶
凡軍旅田役賛王鼓救日月亦如之¶
　大司馬蒐田之禮王執路鼓必待司馬辨之而後大¶
<pb:KR1d0009_WYG_019-3a>¶
　僕賛之鼓人於救日月則詔王鼔必待鼔人詔之而¶
　後大僕賛之王皆為之親鼓焉其義見於大司馬及¶
　鼓人¶
大䘮始崩戒鼓傳達于四方窆亦如之¶
　始崩及窆擊鼓以戒衆人且傳達于四方使四方知¶
　䘮禮也¶
縣䘮首服之灋于宫門掌三公孤卿之弔勞王燕飲則¶
相其灋王射則賛弓矢王眡燕朝則正位掌擯相王不¶
<pb:KR1d0009_WYG_019-3b>¶
眂朝則辭于三公及孤卿¶
　小宗伯既已縣衰冠之式于路門之外此復縣首服¶
　之法于宫門者首服則婦人之服衰冠則男子之服¶
小臣掌王之小命詔相王之小灋儀掌三公及孤卿之¶
復逆正王之燕服位王之燕出入則前驅大祭祀朝覲沃¶
王盥小祭祀賔客饗食賔射掌事如大僕之灋掌士大¶
夫之弔勞凡大事佐大僕¶
　小臣佐大僕者也大僕出入王之大命此則言辭告¶
<pb:KR1d0009_WYG_019-4a>¶
　語之末故掌王之小命大僕詔王之法儀此則趨行¶
　拱揖之容故詔相王之小法儀大僕於眂朝及禮之¶
　大者正其服位此則正王之燕服位大僕於王之大¶
　禮路車出入則曰左馭而前驅此於王燕出入則前¶
　驅以至大僕掌諸侯之復逆而此則掌三公及孤卿¶
　之復逆大僕掌三公孤卿之弔勞而此則掌士大夫¶
　之弔勞凡此無非大僕掌其大而小臣掌其小也小¶
　臣所得而專者大祭祀沃王盥而已然先王設小臣¶
<pb:KR1d0009_WYG_019-4b>¶
　之職亦猶后之有内小臣而内小臣所掌反同於大¶
　僕何也大僕正王之服位而内小臣亦正后之服位¶
　大僕出入王之大命而内小臣亦掌王后之命大僕¶
　於王之出入則曰左馭而前驅内小臣於后之出入¶
　亦前驅大僕於祭祀賔客䘮紀則詔法儀於眂燕朝¶
　則掌擯相内小臣亦擯詔后之禮事葢内小臣之於¶
　大僕則内外之辨小臣之於大僕則大小之辨¶
祭僕掌受命于王以眂祭祀而警戒祭祀有司紏百官¶
<pb:KR1d0009_WYG_019-5a>¶
之戒具既祭帥羣有司而反令以王命勞之誅其不敬¶
者大䘮復于小廟凡祭祀王之所不與則賜之禽都家¶
亦如之凡祭祀致福者展而受之¶
　凡祭祀受胙謂之受福言神錫之福而君受之也都¶
　宗人家宗人于國之祭祀有司皆致其福于王祭僕¶
　則展而受之膳人則受而膳之則祭祀之誠至矣¶
御僕掌羣吏之逆及庶民之復與其弔勞¶
　御僕所掌復逆視大僕小臣有尊卑小大之異視宰¶
<pb:KR1d0009_WYG_019-5b>¶
　夫有甚不同者此謂庶民非萬民之衆所謂羣吏則¶
　府史胥徒之在官者亦非諸臣也諸臣則諸侯羣臣¶
　咸與非御僕所得而並言然宰夫於諸臣言復此於¶
　庶民言復宰夫於萬民言逆此於羣吏言逆所謂復¶
　逆者葢通上下言之也以大僕掌三公孤卿之弔勞¶
　小臣掌大夫士之弔勞推之此亦羣吏之弔勞也¶
大祭祀相盥而登大喪持翣掌王之燕令以序守路¶
鼓¶
<pb:KR1d0009_WYG_019-6a>¶
　此䘮祭之冗事故御僕掌令¶
𨽻僕掌五寝之埽除糞洒之事祭祀修寝玉行洗乗石¶
掌蹕宫中之事大䘮復于小寝大寝¶
　於宫中為之蹕致其肅也¶
弁師掌王之五冕皆𤣥冕朱裏延紐五采繅十有二就¶
皆五采玉十有二玉笄朱紘諸侯之繅斿九就瑉玉三¶
采其餘如王之事繅斿皆就玉瑱玉笄¶
　鄭氏曰侯當作公上公九命故九就三采朱白蒼也¶
<pb:KR1d0009_WYG_019-6b>¶
　繅斿皆就又總言侯伯子男之冕侯伯七命則七就¶
　也子男五命則五就也¶
王之皮弁㑹五采玉璂象邸玉笄¶
　王之吉服其弁三皮弁用之於眡朝韋弁用之於兵¶
　事冠弁用之於田獵兵田之弁有時而用之者也皮¶
　弁眡朝則日眡朝之禮其用数矣此弁師所以特言¶
　皮弁之制㑹五采玉璂者詩謂㑹弁如星言縫中飾¶
　之以玉爍爍而處状似星也又曰其弁伊綦言其文¶
<pb:KR1d0009_WYG_019-7a>¶
　也詩又作騏騏馬青驪文也象邸者以象骨飾弁内¶
　項上之邸以眀託宿之義而貫之以玉笄者也此所¶
　謂皮弁之制若夫韋弁即爵弁也所謂爵弁絰䊷衣¶
　是已冠弁即元端也所謂元衣素裳是已二弁與皮¶
　弁素積相似微有損益言皮弁則韋弁冠弁在其間¶
王之弁絰弁而加環絰諸侯及孤卿大夫之冕韋弁皮¶
弁弁絰各以其等為之而掌其禁令¶
　上言上公玉繅之数而兼言諸侯之繅斿皆就末及¶
<pb:KR1d0009_WYG_019-7b>¶
　夫冕玉之制此經言諸侯之冕弁而兼及卿大夫冕¶
　弁之制葢侯伯之冕七就用玉九十有八而繅皆三¶
　采子男之冕五就用玉五十而繅皆二采以至孤四¶
　就用玉三十二三命之卿三就用玉十八再命之大¶
　夫再就用玉八朱綠而已其韋弁皮弁則侯伯璂飾¶
　七而玉皆三采子男璂飾五而玉皆二采孤則璂飾¶
　以四三命之卿璂飾以三再命之大夫璂飾以二亦¶
　朱緑而已弁絰雖無飾亦有等殺此不言士者司服¶
<pb:KR1d0009_WYG_019-8a>¶
　所謂士之服自皮弁而下則皮弁亦士服也¶
司甲(闕/)¶
司兵掌五兵五盾各辨其物與其等以待軍事及授兵¶
從司馬之灋以頒之及其受兵輸亦如之及其用兵亦¶
如之祭祀授舞者兵大䘮廞五兵軍事建車之五兵㑹¶
同亦如之¶
　如考工之六等與夫廬人之六建莫不建之以備軍¶
　旅㑹同之用¶
<pb:KR1d0009_WYG_019-8b>¶
司戈盾掌戈盾之物而頒之¶
　頒之以給祭祀軍旅㑹同之用¶
祭祀授旅賁殳故士戈盾授舞者兵亦如之軍旅㑹同¶
授貳車戈盾建乗車之戈盾授旅賁及虎士戈盾及舍¶
設藩盾行則斂之¶
　皆所以衞至尊尚崇嚴也¶
司弓矢掌六弓四弩八矢之灋辨其名物而掌其守藏¶
與其出入中春獻弓弩中秋獻矢箙及其頒之王弓弧¶
<pb:KR1d0009_WYG_019-9a>¶
弓以授射甲革椹質者夾弓庾弓以授射豻侯鳥獸者¶
唐弓大弓以授學射者使者勞者其矢箙皆從其弓¶
　或謂王弓&KR0707;弓往體寡來體多宜為弱弓何謂之强¶
　夾弓庾弓往體多來體寡宜為強弓何謂之弱賈氏¶
　曰往寡來多者弛之五寸張之一尺五寸往多來寡¶
　者張之五寸弛之一尺五寸往來若一者弛之一尺¶
　張之亦一尺其理可信故王&KR0707;授射甲革椹質者皆¶
　射堅者也非強而何夾庾授射豻侯鳥獸者則皆射¶
<pb:KR1d0009_WYG_019-9b>¶
　近者也非弱而何唐大往來均則強弱中以授學射¶
　者使者勞者葢用強弱之中則逺近焉可也¶
凡弩夾庾利攻守唐大利車戰野戰凡矢枉矢絜矢利¶
火射用諸守城車戰殺矢鍭矢用諸近射田獵矰矢茀¶
矢用諸弋射恒矢庳矢用諸散射天子之弓合九而成¶
規諸侯合七而成䂓大夫合五而成䂓士合三而成䂓¶
句者謂之弊弓凡祭祀共射牲之弓矢澤共射椹質之¶
弓矢大射燕射共弓矢如數并夾大喪共明弓矢凡師¶
<pb:KR1d0009_WYG_019-10a>¶
役㑹同頒弓弩各以其物從授兵甲之儀田弋充籠箙¶
矢共矰矢凡亡矢者弗用則更¶
　弓之強弱因人之形體志慮血氣不可以尊卑言經¶
　必以尊卑言者設此以眀分而已六弓之體雖係乎¶
　分而六弓之用實関乎力¶
繕人掌王之用弓弩矢箙矰弋决拾掌詔王射賛王弓¶
矢之事凡乗車充其籠箙載其弓弩既射則斂之無㑹¶
計¶
<pb:KR1d0009_WYG_019-10b>¶
　箙可以盛矢詩所謂魚服是已矰則矢之有繳者用¶
　之於弋詩所謂弋鳬與雁是已¶
槀人掌受財于職金以齎其工弓六物為三等弩四物¶
亦如之¶
　弓凡六物皆視其身之長短而為三等之制弩四物¶
　亦三等又眂其弓之長短而為之也¶
矢八物皆三等箙亦如之¶
　矢人為矢曰五分其長而羽其一注謂羽者六寸則¶
<pb:KR1d0009_WYG_019-11a>¶
　知矢長三尺是恒庳矰茀枉絜殺鍭之矢凡八物皆¶
　視其弓弩之勢以三尺增減其長短而為三等之制¶
　箙以盛矢亦為三等又視矢之長短而為之¶
春獻素秋獻成¶
　此經&KR0071;於弓弩矢箙之下即弓弩矢箙皆春獻素秋¶
　獻成也鄭氏釋之則曰矢箙春作秋成而不及弓弩¶
　者葢以弓人為弓之制自冬析幹春液角以至寒奠¶
　體氷析灂春被弦則一年之事合於司弓矢中春獻¶
<pb:KR1d0009_WYG_019-11b>¶
　弓弩之説故不及弓弩而專言矢箙攷此文意則矢¶
　箙取乎秋之獻其成而弓弩亦未甞不同其獻然司¶
　弓矢之說與槀人之說何其不同耶葢槀人受財于¶
　職金以齎其工故工以時而獻其器春為始事則獻¶
　素秋為既事則獻成乃入功於司弓矢焉然後司弓¶
　矢取槀人之所已成者為中春中秋之獻故止言獻¶
　而已與槀人所謂獻素獻成者各有次第不相侵紊¶
　豈可牽強而求合乎弓人為弓之説要之弓人為弓¶
<pb:KR1d0009_WYG_019-12a>¶
　之制未必皆槀人之法鄭說類乎鑿¶
書其等以饗工乘其事試其弓弩以下上其食而誅賞¶
乃入功于司弓矢及繕人凡齎財與其出入皆在槀人¶
以待㑹而考之亡者闕之¶
　饗固足以示其恩未足以示勸懲之方必因其工事¶
　而乘之乘與宰夫乗其財用之出入同謂計其所作¶
　之事而試其所作之藝試之既審則巧拙良窳皆有¶
　不可掩善者為之上其食不特上食而已其尤善者¶
<pb:KR1d0009_WYG_019-12b>¶
　必有賞不善者為之下其食不特下其食而已其尤¶
　不善者必有誅¶
戎右掌戎車之兵革使詔賛王鼔傳王命于陳中㑹同¶
充革車盟則以玉敦辟盟遂役之賛牛耳桃茢¶
　傳於大司馬而達於軍中¶
齊右掌祭祀㑹同賔客前齊車王乗則持馬行則陪乗¶
　所以嚴翼衞也¶
凡有牲事則前馬¶
<pb:KR1d0009_WYG_019-13a>¶
　牲事前馬是齊右於齊車之事無一不致其敬也而¶
　祭祀㑹同賔客之禮行矣¶
道右掌前道車王出入則持馬陪乘如齊車之儀自車¶
上諭命于從車詔王之車儀王式則下前馬王下則以¶
蓋從¶
　道右在車則為右下車則為從左右前後無乎不在¶
　雖下車之際亦未甞不以儀而輔乎王也然道右言¶
　下車以葢從而齊車不言者齊以敬神為主道以尊¶
<pb:KR1d0009_WYG_019-13b>¶
　君為主各有所寓焉爾¶
大馭掌馭玉路以祀及犯軷王自左馭馭下祝登受轡¶
犯軷遂驅之及祭酌僕僕左執轡右祭兩軹祭軓乃飲¶
凡馭路行以肆夏趨以采薺凡馭路儀以鸞和為節¶
　軷為道祭以南郊之祀在國門八里之外故有犯軷¶
　之事王非所以為馭而自馭者以敬已之道敬神也¶
　大馭非所以為祝而使之祝者以事人之道事神也¶
　王者行郊祀之禮其動静出䖏宜與天為一然出戸¶
<pb:KR1d0009_WYG_019-14a>¶
　而巫覡有事出門而宗祝有事出郊而僕馭有事非¶
　必於神也致謹於禮而已¶
戎僕掌御戎車掌王倅車之政正其服¶
　王于軍事服韋弁而有爵者之乗王倅車亦韋弁服¶
　所以衛䕶至尊而重軍旅之威然有等殺存焉故戎¶
　僕從而正之此即倅車之政也¶
犯軷如玉路之儀凡廵守及兵車之㑹亦如之掌凡戎¶
車之儀¶
<pb:KR1d0009_WYG_019-14b>¶
　上文言馭戎車則王之革路此言凡戎車則衆之兵¶
　車也武王戎車三百兩其進退之節不愆于六歩七¶
　歩不愆于四伐五伐六伐七伐乃止齊焉則戎車之¶
　儀可知至大司馬於蒐田之時亦有所謂坐作進退¶
　疾徐疏数之節戎僕所以掌其儀者此也¶
齊僕掌馭金路以賔朝覲宗遇饗食皆乗金路其灋儀¶
各以其等為車送逆之節¶
　大行人言賔主車介歩数皆曰朝位是知非特在廟¶
<pb:KR1d0009_WYG_019-15a>¶
　之禮况經言饗食列于朝覲宗遇之後則是数者皆¶
　有送逆之灋眀矣餘見大行人及樂師¶
道僕掌馭象路以朝夕燕出入其灋儀如齊車掌貳車¶
之政令¶
　貳車猶掌其政令則道車之用嚴矣¶
田僕掌馭田路以田以鄙掌佐車之政設驅逆之車令¶
𫉬者植旌及獻比禽凡田王提馬而走諸侯晉大夫馳¶
馭夫掌馭貳車從車使車分公馬而駕治之¶
<pb:KR1d0009_WYG_019-15b>¶
校人掌王馬之政辨六馬之屬種馬一物戎馬一物齊¶
馬一物道馬一物田馬一物駑馬一物凡頒良馬而養¶
乘之乘馬一師四圉三乘為皁皁一趣馬三皁為繫繫¶
一馭夫六繫為廐廐一僕夫六廐成校校有左右駑馬¶
三良馬之数麗馬一圉八麗一師八師一趣馬八趣馬¶
一僕夫¶
　鄭以僕夫為上士非也玉路之僕曰大馭金路之僕¶
　曰齊僕象路之僕曰道僕木路田僕也革路戎僕也¶
<pb:KR1d0009_WYG_019-16a>¶
　總而名之曰僕夫五僕中惟道僕田僕為上士大馭¶
　戎馭為中大夫齊僕為下大夫豈皆上士乎不然則¶
　良馬五種既以駕五路所謂僕夫者非五路之僕而¶
　何六廐成校則一千二百九十六匹也校有左右則¶
　二校為十二廐凡馬之数當計二千五百九十二匹¶
　鄭氏謂校變言為成者眀六馬各一廐而王馬少備¶
　也由此觀之則良馬五種分為十廐駑馬一種分為¶
　二廐一廐之馬凡二百一十六匹則二廐之馬為四¶
<pb:KR1d0009_WYG_019-16b>¶
　百三十二匹矣以良馬一種而在二廐者四百三十¶
　二匹則五種十廐合二千一百六十匹外二廐為駑¶
　馬一種當四百三十二匹正合十二廐二千五百九¶
　十二匹之数¶
天子十有二閑馬六種邦國六閑馬四種家四閑馬二¶
種凡馬特居四之一春祭馬祖執駒夏祭先牧頒馬攻¶
特秋祭馬社臧僕冬祭馬歩獻馬講馭夫凡大祭祀朝¶
覲㑹同毛馬而頒之飾幣馬執扑而從之凡賔客受其¶
<pb:KR1d0009_WYG_019-17a>¶
幣馬大䘮飾遣車之馬及葬埋之田獵則帥驅逆之車¶
凡將事于四海山川則飾黄駒凡國之使者共其幣馬¶
凡軍事物馬而頒之等馭夫之禄宫中之稍食¶
　天子有十二閑謂六廐成校而校有左右故十二也¶
　邦國六閑家四閑直謂一廂不分左右耳邦國六閑¶
　馬四種者謂良馬三閑為齊馬道馬田馬而駑馬三¶
　良馬之数亦三閑是三閑良馬為六百四十八疋三¶
　閑駑馬亦六百四十八匹總六閑為一千二百九十¶
<pb:KR1d0009_WYG_019-17b>¶
　六匹也家四閑馬二種者謂良馬一閑而駑馬三良¶
　馬之数亦三閑是一閑良馬為二百一十六匹三閑¶
　駑馬為六百四十八匹總四閑為八百六十四匹¶
趣馬掌賛正良馬而齊其飲食簡其六節掌駕說之頒¶
辨四時之居治以聴馭夫¶
巫馬掌養疾馬而乘治之相醫而藥攻馬疾受財于校¶
人馬死則使其賈粥之入其布于校人¶
牧師掌牧地皆有厲禁而頒之孟春焚牧中春通滛掌¶
<pb:KR1d0009_WYG_019-18a>¶
其政令凡田事賛焚萊¶
廋人掌十有二閑之政教以阜馬佚特教駣攻駒及祭¶
馬祖祭閑之先牧及執駒散馬耳圉馬正校人員選凡¶
馬八尺以上為龍七尺以上為騋六尺以上為馬¶
　以象天駟為蒼龍之星是其品之尤異者唯天子可¶
　備乘路之駕月令言駕蒼龍是也以騋之牝驪牡𤣥¶
　是其色之尤異者天子諸侯得以兼用詩于衛文公¶
　言騋牝三千是也¶
<pb:KR1d0009_WYG_019-18b>¶
圉師掌教圉人養馬春除蓐釁廐始牧夏庌馬冬獻馬¶
射則充椹質茨牆則剪闔¶
　充澤宫習武之居剪闔以茨牆也二者皆圉人所習¶
　故圉師因而使之¶
圉人掌養馬芻牧之事以役圉師凡賔客䘮紀牽馬而¶
入陳廞馬亦如之¶
　賔客之時陳馬於館䘮紀而葬陳馬於廟遣車眀器¶
　之時則陳之於壙以圉人養馬故使之牽而陳之¶

